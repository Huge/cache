Vybírala jsem rodinné auto loni na podzim, tak si troufám tvrdit, že jsem se o tom něco trochu naučila :-) A protože auto je hned po bydlení největší díra na peníze, tak se určitě vyplatí tomu věnovat dostatek času a úsilí.


1. Záleží, jestli chceš auto nové nebo ojeté.

Nové je mnohem jednodušší na nákup - stačí vybrat značku a typ a hotovo. Pokud nevezmeš auto na leasing (což je taky zajímavá varianta, hlavně u menších aut), tj. počítáš, že bys ho chtěl mít dejme tomu více než 5 let, tak je potřeba se poohlédnout po něčem, co ti těch 5+ let vydrží. Ideálně brát model, co se už nějakou dobu vyrábí a je tedy o něm známo, jak se chová po letech ježdění.  Jestli je to spolehlivý držák, nebo se každou chvíli sype. Stává se pořád, že vyjedou nepovedné medely, které mají velmi záhy technické problémy. A to se taky záhy dozvíš na internetu - v rencezích na ojetá auta. Ty ti nejlíp řeknou, jak se konkrétní vůz chová za pár let.

Tenhle server https://autobible.euro.cz/sedm-nejhorsich-chyb-pri-vyberu-koupi-ojetiny/ je takový fajn odrazový můstek, je tam mnohem víc článků, než tenhle jeden (např. recenze aut v konkrétní cenové hladině, recenze přímo konkrétních modelů...) A když se budeš hrabat, najdeš info mnohem víc.

U ojetého auta platí výše uvedené dvojnásob:

- prověř si pořádně vytipovaný model, co se o něm píše.

- poptej se mezi známými, pokud to auto někdo má, jak je s ním spokojen. Jen důvěryhodných známých, takových, co se nebojí říct, "hele, koupil jsem blbě, tohle si určitě nekupuj" :-)

- dá se taky informovat v autoservisu, nejlépe v nějakém všeobecném, co není zaměřený na konkrétní značku, a prochází jim dílnou různá auta. Tam se dozvíš, jaká auta opravují nejčastěji a proč, tedy čemu se určitě vyhnout.


2. Diesel nebo benzín.

Věčná otázka. Každá varianta má své zastánce a odpůrce. Osobně mám zkušenost s oběma, tak si troufnu trochu hodnotit.


Diesel je deklarován jako auto, co se hodí na dlouhé jízdy, má nízkou spotřebu a motor má vyšší životnost. Není to ale zadarmo. Rozvedu: 

Dlouhé jízdy znamená nad 30 min. jízdy mimo město. To je pro dieselový motor zásadní, pro optimální fungování potřebuje být zahřátý a valit při určitých otáčkách. V tu chvíli profituješ z báječné vlastnosti dieselu, kterou je nízká spotřeba (řádově 5 l/100km).  Když jezdíš s dieselem po městě, a nedejbože v zimě, typicky takové ty jízdy s dítětem za nějakou aktivitou, na tréninky, do práce, tak se ten motor a věci okolo velmi rychle kazí. Zanáší se filtr pevných částic, s tím se musí do servisu (projevuje se to nejprve zhoršenými jízními vlastnostmi - nepřidáš plyn - a když to chvíli ignoruješ, tak červená kontrolka, auto se ti zastaví na místě a  už ho nerozjedeš). Čištění nebo výměna filtrů stojí poměrně dost peněz (řádově tisíce).  K tomu je potřeba dělat tanečky kolem paliva - nabírat jen na značkových pumpách typu OMV, Benzina nebo krutodrahý Shell. Když nabereš třeba u Unicornu a máš zrovna smůlu, tak se motor zanese svinstvem z toho paliva a hurá do servisu.

Dále je diesel auto tak na 5 let. Tzn. když koupíš nové, tak za 5 let je dobré se jej zbavit, protože se výrazně začně zvyšovat frekvence oprav. Tohle diesely v podstatě diskvalifikuje jako auto z druhé ruky. Tuto info mám jednak z autoservisu a jednak potvrzenou vlastní zkušeností. Měli jsme diesela (Ford Focus), kterého jsme koupili jako 3 roky staré auto. Ve 4. roce přišel první servis filtrů a to se pak opakovalo každý rok po celých 7 let, co jsme to auto měli. K tomu byly další opravy. Když jsem to na konci nasázela do Excelu, tak ročně 15 tis. na opravách jen ve značkovém servisu, plus věci mechanické v neznačkovém, k tomu jsem neměla faktury, takže střízlivý odhad je celkem tak 20 tis. ročně v opravách.

Summary:  povedený model dieselu může být v pohodě a medíš si v nízké spotřebě. Nepovedený model je jak náladová holka, pořád kolem něj tančíš, bacha na palivo, bacha, abych ho pro každou natankovanou nádrž projel 20 min. po dálnici, a stejně nikdy nevíš, kdy ti zdechne a skončíš v servisu o pár tisícovek lehčí.


Benzín má vyšší spotřebu (kolem 8 l/100 km), ale neplatí pro něj nic z výše uvedeného. Můžeš jezdit krátké cuky po městě, jak chceš. Motoru je to jedno. Můžeš  tankovat, co chceš - tedy klidně na nejobskurnější benzínce s nejlevnějším palivem široko daleko. Motor není citlivý na nečistoty a příměsi. A když pořídíš  model bez turba, tak tím ještě dál snížíš riziko oprav - protože prostě máš o součástku míň, která se může kazit.


Moje zkušenost s nepovedeným dieselem (motor 1.6TDI, co byl ve Fordu Focus, ale dával se i v jiných značkách) mě vedla ke koupi benzíňáka bez turba. To "bez turba" bylo na základě diskusí s více lidmi. Je v tom úvaha, že čím jednodušší zařízení, tím méně náchylné k poruchám.

V mechanické jednoduchosti v současné době vede Dacia. Všude se to dočteš, jednoduché levné auto, ale držák, kde se nemá co pokazit. Všechny recenze ji vyzdvihují jako auto s vynikajícím poměrem cena/výkon.  Já Dacii nekoupila, protože se do ní v 5 lidech nevejdem. Hledat benzíňák bez turba pro 5 lidí byl docela oříšek, protože z principu se tyhle  motory dávají spíš do menších aut. Ale to by pro tebe nemusel být limit.


Ještě bych tě možná varovala před dnes tak cool SUV. Podle mě je to slepá ulička. Je to velké, neaerodynamické,  tj. hodně žere. Je to drahé samo o sobě. A při té mohutnosti to uvnitř nemá zase tolik místa, kufr je pomalu menší než u standardních kombíků. Na to, abys dojel na shromaždiště OB, to fakt nepotřebuješ, tam dojede jakékoli normální auto.


3. Kde kupovat

Pokud máš vyloženě vybraný model, tak ideálka hledat přes internet. Jsou různé servery, které sdružují inzeráty od různých obchodníků včetně značkových prodejen. Např. www.tipcars.com

Kde to nakonec koupíš, je imho dost zásadní. V pohodě jsou značkové prodejny. Prodávají i ojetá auta příslušné značky, vždycky je před prodejem uvedou do supr stavu, šrot tam nekoupíš. Ale bacha, neporadí ti tam s výběrem! Klidně ti prodají právě nějaký nepovedený model (viz náš Ford Focus - byl z prodejny Forda). Ten výběr si musíš udělat sám a pak jen jít po tom, co chceš.

Použitelná jsou také auta po ukončeném leasingu. Jsou zánovní, obvykle firemní, takže vysoká šance, že je předchozí provozovatel nestihl moc zničit.  I na to existují specializované servery.

Naopak nebrat z autobazarů. Takový veleznámý AAA, co byl kdysi hvězdnou Černých ovcí, je pořád dost problematický podnik. Prodávají auta s přetočenými km (zkušenost kamaráda z loňska).


4. Jak kupovat

Před koupí kdekoli si prověř historii vozu. Jsou na to servery, kam zadáš VIN a vyjede ti historie - důležité jsou hlavně najeté km a jestli auto nebylo bourané. Všechny opravy, co jdou z havarijního pojištění, se zanáší do systému, a ta data jsou k dispozici. I ze zahraničí. Můžu doporučit např www.cebia.cz Je to placená služba, ale stojí to myslím 200 Kč, a rozhodně ty informace jsou pro tebe velmi cenné.

Autobazary nebo jiní prodejci často nabízí "ověřenou historii". To ověření ale není z placených serverů, jenom ze zdarma dostupných, a tam není všechno. Jsou tam třeba km, ale ne historie oprav. A bourané auto fakt nechceš - nikdy nevíš, jaká ta bouračka byla, jestli se nehnula nějak zásadně kontrukce auta, nepoškodilo něco, co nevidíš, a nezpůsobí to problémy časem.

Některé značky aut (např. Toyota) mají i vlastní servery na ověřování historie aut, ale jsou to taky jen omezené info.

Každopádně ty info dohledatelné zdarma jsou dobrý první filtr. Když už přes něj vidíš, že je to vrak s mnoha km, nemusíš už ho dál prověřovat placeně.

Mmch, ty přetočené km u auta z AAA odhalil kamarád právě přes Cebii.

Osobně nevěřím na takové to "půjdu do autobazaru a na auto se mi koukne odborník, kterého si přivedu". Pokud fakt nemáš automechanika přímo v rodině nebo to není tvůj nejdůvěrnější kamarád ever, tak jakou máš záruku, že nebude kecat? Nebo že minimálně tu prohlídku neodbyde? Plus ani on neuvidí všechno, na pohled nepoznáš vše. Objektivní prametry, jako je stáří vozidla a jeho historie, jsou podle mě mnohem větší jistota.

A nakonec si to auto rozhodně projeď. Každý solidní prodejce tě nechá se s autem projet (dokonce i to AAA :-)). Pokud se bude cukat, že pojištění a tak, tak to neber. Je to dnes opravdu běžná služba. Ve značkových prodejnách se na to objednáváš na čas, ale jde to. Nebo pokud má auto, o kterém uvažuješ, někdo z tvých kamarádů, tak ho popros.

Já takhle projela myslím 5 aut, když jsem vybírala. Dvě od kamarádů a zbylé u prodejců. Lehce jsem při tom zneužila právě AAA. Řekla jsem si, že jim trochu spravím karmu :-) Oni jak jsou velcí, tak mají pakticky všechny modely aut, na jaké si vzpomeneš, a naopak se ti často stane, že pak konkrétní auto v tom modelu, které bys chtěl, je někde mimo Brno.  Já si takhle vyhlídla auto v Praze, ale samože jsem ho chtěla vidět naživo, než do té Prahy pojedu. Bylo to velmi užitečné. Poprvé jsem totiž vybrala model, co byl moc malý, což jsem z parametrů na netu prostě neodhadla. Druhý vůz už byl OK, tak jsem do té Prahy jela a tam koupila. A ještě i v té Praze jsem si auto před nákupem projela, měli tam dva parametrově téměř identické vozy (vozový park z leasingu), ale při jízdě byl mezi nimi znatelný rozdíl. Jedno z nich prostě nějak hůř táhlo, nelíbilo se mi. Druhé bylo fajn, to jsme vzali :-)


5. Leasing. Zmínila jsem ho na začátku. Podle mě je to velmi zajímavá varianta. Když si to propočítáš na najeté km (jakože započteš kupní cenu auta, roční pojistky a opravy), tak zjistíš, že leasing není vůbec drahý, a k tomu máš pořád prakticky nové auto. Má to smysl u menších aut. U velkých už to drahé je.


Lucka Cicvárková
